<h4>ТЕГ</h4>
<p>два и два су четири</br>
    оскудно знање али поуздано</br>
    колико беше од помоћи</br>
    кад сам збрајао</br>
    оно што ће праскозорје да обзнани</br>
    када сам чувао оно што треба изгубити.</br>
    рачун беше пустиња</br>
    док је вода била мирна</br>
    и жамор летео у висине</br>
    и кобац певао у дивљини</br>
    а они који пролазише само погледаваху на ме</br>
    као на тег који ће тек на теразије бити</br>
    положен.</br>
    док хитао сам да сажваћем оно што се могло разложити</br>
    замахивао онолико колико је моје срце знало да израчуна</br>
    видео сам да вода помућује бројеве</br>
    да ваздух прождире сабирке</br>
    да удар грома избацује разломке и расипа их</br>
    у светлим реповима</br>
    да је кров место где се дела окамењују</br>
    и потпорњи попуштају</br>
    да се подземљe пење са прамењем ватре</br>
    и разлива по градовима</br>
    да оставити не значи и наћи</br>
    да подупрети не значи спасити</br>
    да наћи не значи преузети одложено</br>
    да отићи нема душу повратка</br>
    да онај који се враћа нема памћења</br>
    и да кад тројица оду а један се врати</br>
    као да се нико није вратио.</br>
    видех сенку која расте у мраку</br>
    крошњу која надвисује стабло</br>
    ласицу која напада орла</br>
    секиру која се враћа на рамену анђела</br>
    колико год да сабереш</br>
    колико год да заборавиш</br>
    биће превише.
</p>