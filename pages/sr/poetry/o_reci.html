<h4>О. РЕЧИ</h4>
<p>беше један паметњаковић</br>
    говорио је о поезији. тешко је то замислити</br>
    то царство у којем се још увек врача и у пепелу</br>
    тражи оно што се не може наћи.</br>
    стално је намигивао као да су његова посланства</br>
    на вишем месту одобрена. као да амбасаде</br>
    једва чекају</br>
    да на његов захтев</br>
    скрате даљину. као да га још очекују</br>
    у осветљеном председништву</br>
    и као да диплома с којом маше</br>
    није повод подозрењу.</br>
    пре него што би попио какво тривијално пиће</br>
    и облизнуо се као зналац у триклинијуму</br>
    присећао се оца. тако је уздизао рођење</br>
    као намештење из којег није желео назад</br>
    служило му је да се надахне и да као пијан</br>
    падне на тело</br>
    поезије. о речи. муцао је. о реченице. призивао је.</br>
    а наоколо су падале завесе плачева као</br>
    очврсли снег.</br>
    он је дозивао каквог питијског филозофа</br>
    или мртвог говорника</br>
    који му је дошаптавао потресеност.</br>
    пећина знања је била пуна дима</br>
    недостајала му је ватра која би сагорела сумрак</br>
    и слагала његове реченице у спремиште</br>
    и влажила меснате усне.</br>
    сунце није бацало сенке на зид</br>
    он је мозак напињао да му дошапне решење.</br>
    где су мреже за речи</br>
    где су штипаљке за панталоне</br>
    где је стражњица која би хтела да се</br>
    удобно смести</br>
    где благајна на којој се врши исплата</br>
    где је речитост која повређује оно што хоће</br>
    да спаси</br>
    овчији рог који се чеше због свраба</br>
    отаџбина по којој тумара да га један</br>
    од отаца загрли као</br>
    сина намесника.</br>
    где је онај који ће му кад зацвили рећи</br>
    не плаши се</br>
    где дува</br>
    не мора да продува</br>
    где гори</br>
    не мора да сагори</br>
    и ако имаш огртач од азбеста</br>
    не значи да те враг неће однети.
</p>