<h4>ОБРЕТЕЊЕ</h4>
<p>логори нису постојали.</br>
    није постојао ни џелат. ни мучитељ.</br>
    наше ране су лажне.</br>
    јауци нестварни. небо нико није призивао</br>
    нико отишао на пут без повратка.</br>
    сестре</br>
    мајке</br>
    лажна су сродства.</br>
    наша је патња привид. опомена излишност.</br>
    по стратиштима су ликови из прича</br>
    питања су прастара гатке</br>
    свуда су само сенке промена</br>
    које се нису догодиле</br>
    и догађаја који неће отпочети.</br>
    убице нема. ни иследника</br>
    ни размене између живота и смрти</br>
    ни анђела ни његовог тамног брата</br>
    ни оца ни сина</br>
    ни сестринског покрова под зидинама</br>
    ни молитви под храстом ни плача на води</br>
    ни ропца на камену.</br>
    ни таме у блату.</br>
    нема ни талаца ни сведока</br>
    ни детета разапетог у кошмарној пустоши</br>
    не тече вода ни сунце не сија</br>
    не постоје речи које ће нас разрешити смрти</br>
    ни обраћеник који памти обретење</br>
    ни изгнаник који хули на изгнанство.</br>
    о анђеле ћутње</br>
    о баштиниче мера</br>
    ако ништа није постојало ако се ништа није догодило</br>
    зашто твоје срце дуби сечиво ничега</br>
    зашто се осврћеш за сенкама вечности</br>
    и коме ћеш захвалити што си још увек жив.
</p>