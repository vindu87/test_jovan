<h4>БРЕХТОВЕ КУЋЕ</h4>
<p><span style="font-style: italic;">за Роберта Вејна</span></br></br>

    киша пада у берлину а ја силазим под надсвође</br>
    да прелетим преко кровова и спустим се</br>
    под земљу</br>
    да видим живог мртваца који лежи поред</br>
    своје драге.</br>
    он беше ученик</br>
    хтео је да зна више од тирана и мање од камена</br>
    хтео је да се склони од подмуклих удараца</br>
    и да се нађе код слабих пријатеља</br>
    они су имали танке одоре кроз које је</br>
    стезала зима</br>
    кроз које се сливала хладна киша</br>
    а ја сам овде у Берлину у његовом гнезду.</br>
    вода силази низ моје образе</br>
    а ја се успињем тамо где беху речи</br>
    или њихова наличја</br>
    брзина ил поспаност</br>
    мноштво које је требало да спаси целину.</br>
    пењем се уз степенице да</br>
    осмотрим собу за разговоре</br>
    да оњушим лежај смрти</br>
    да се ишчуђавам над посудама илузија</br>
    мала тераса и мноштво чаша</br>
    зделице са угашеним сјајем</br>
    кашике којим се грабила храна</br>
    између реченица које су се попут јата</br>
    насељавале у вежама</br>
    у крошњама врта што</br>
    сија као гробни зимзелен у пустињи.</br>
    а нешто даље гробљанске стазе</br>
    и мртви послагани као на тржници</br>
    иза леђа хугеноти а наспрам берта</br>
    велике главе</br>
    стасити угледници</br>
    плоче са именима</br>
    камење нехајно посађено</br>
    ко га је ту могао скупити осим смрти</br>
    хладна мудрост од које учимо да нико неће</br>
    проговорити о оном о чему се мора ћутати.
</p>