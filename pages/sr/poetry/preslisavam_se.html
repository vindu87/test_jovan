<h4>ПРЕСЛИШАВАМ СЕ</h4>
<p>
    да ли је узалудна моја нада.</br>
    крило материнско. пљусак</br>
    пламени изнад стола.</br>
    ту где сам збрајао хлеб и</br>
    вино. под крошњом ораха</br>
    стишћући језик. да ли је</br>
    узалудна моја нада. веселе</br>
    речи. јато мушица. ведрина.</br>
    рука покреће витло. проповедник</br>
    говори лебдећи изнад мноштва.</br>
    јесам ли запамтио научено.</br>
    људски језик. законе природе.</br>
    седим за трпезом и преслишавам се.
</p>