<h4>ДОУШНИК</h4>
<p>
    мајка га грдила</br>
    и склањала од таме</br>
    од суђења и од пресуда</br>
    од божјег гнева и људске наглости.</br>
    и видела га је као праведника</br>
    као упегланог службеника</br>
    као бонвивана и као оног ко говори а други га</br>
    слушају</br>
    гледала га је као ситног потрчкала</br>
    и као кључара сефа</br>
    као веселог чувара говеда</br>
    и инкасанта у великом граду</br>
    као добротворног радника</br>
    и инспектора на градилишту</br>
    санитарног службеника</br>
    заменика благајника</br>
    и ћулила уши да сазна</br>
    која ће слика из дубине</br>
    бљеснути на лицу тела њеног тела.</br>
    у шта ће да се претвори</br>
    у постојаност и у знање</br>
    какaв вид је подарен оном над којим бди</br>
    коме је у златном кљуну носила сребрене</br>
    лоптице ваздуха и тамну пљувачку живота.</br>
    а он је измицао и прерушавао лице у</br>
    непознате одсјаје</br>
    у звукове које је једва препознавала</br>
    и постао је оно чега се бојала.</br>
    утеривач дугова</br>
    ситно спадало</br>
    носач туђих актовки</br>
    нижи партијски радник и корисник фондова</br>
    лажни пророк и муцави песник</br>
    доушник у ходнику</br>
    заштићени сведок</br>
    говорник пред будалама.</br>
    али што год било и ма шта се десило</br>
    она га је повратила</br>
    она му је пунила уши</br>
    и то што није могло да се запамти</br>
    није могло ни да се заборави.
</p>