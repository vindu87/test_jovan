<h4>БИТАНГА</h4>
<p>
    он израња из споредне улице</br>
    повијен као да проповеда</br>
    са хиљаду очију као да продире у таму</br>
    као да опонаша оног који је у чорбу</br>
    бацао мирођију.</br>
    ако у трену не видиш јасно</br>
    ако не начиниш дисање понизним</br>
    ако не дрхтиш тамо где ће то бити виђено</br>
    онда зидаш зидове од пене.</br>
    љубав меље и поништава</br>
    прождире и пуца у главу</br>
    своје ждрело храни</br>
    меким непцем</br>
    хрскавим костима</br>
    овсеном кашом и крвавим беоњачама.</br>
    али он је прозирао да су беседе о љубави</br>
    бљутаве</br>
    проповеди о врлини безумне</br>
    и да онај који слуша као да је одузет</br>
    а ако све то одбаци</br>
    лишиће се славе</br>
    али мудрост му не могу одрећи</br>
    мудрост лудака која пада као да те удара</br>
    у потиљак</br>
    али удара</br>
    речитост која заводи и зановета</br>
    али је речитост</br>
    и како год</br>
    кад свој клобук зграби и натуче га на главу</br>
    кад га на улицама спазе</br>
    рећи ће</br>
    то је та битанга</br>
    не зна шта говори</br>
    али добро наплаћује.
</p>