<p>
<h3>МИШЉЕЊЕ ПЕВАЊА</h3>
<i>КА (АУТО)ПОЕТИЦИ ЈОВАНА ЗИВЛАКА
    (фрагменти)
</i></br>
<p>
    Јован Зивлак* је стваралац модерног профила у поетичком смислу, који конзистентно траје већ тридесет и више година.
    Песник широке културе, какви су били Јован Христић, Иван В. Лалић, посебно Миодраг Павловић коме је и најближи по
    артикулацији и досегу метафизичког у песми као носивном стубу пригушене мисленености, са повременим траговима многих
    културолошких искуствености које јој претходе, а опет у мери која је нимало не обезличује.

</p>
<p>
    Поставља се питање како је могуће трајње поезије са таквом вредносном нивелацијом (без осека и засека, плићака и
    порозности, замора и губљења даха у језику, синтакси, слагању слика). И утисак: да је писана у само једном
    временском
    интервалу, и да не делује нимало „архивски“, да из ње и даље говори савремено поетичко песништва, да је остала у
    дамарању свежа и са учинцима изузетне актуализације. (Зивлак је са препеваним песничким књигама на више од десет
    светских језика водећи међу нашим песницима; о њему је писан и докторат, тумаче га филозофи.) Вероватно да то долази
    отуда што он стрпљиво чека да се песма уобличи и огласи себе, што са особитом осетљивошћу бира предмете певања и
    уводи у
    симболичку конфигурацију језика, што има сасвим циљну мисао (никад доктринарну) о било чему да пева – о песнику као
    духовном делатнику који „посведочује“ себе и друго, о језику и поезији, знању и памћењу, искуственостима, о бивству
    или
    реалности која се на разне изговорене начине и више доживљајних модалитета актуализује у својој песничкој
    имплицитности.
    Можда и због тога што песму делокализује, ослобађа конкретних, тврдих и ефемерних значења и уводи у свепеснички свет
    у
    коме уместо емоције доминира мислити, свест модерног бића, али ослоњеног на песничке искуствености које му претходе
    и за
    собом остављају велик траг на мапи универзалног.
</p>
<p>
    Песнички вјерују Јована Зивлака јесте управо то – мислити, перманентно <i>мислити биће песника, мислити о песми
        изван
        песме и песму у песми</i>, и о свему чега се песма дотакне. Конкретно, мислити језик у песми и поезију уопште;
    мислити знање и
    памћење, древне, историјске, културолошке трагове и забораве; мислити реалности у њиховој конкретној датости и
    скривености. И како их – на разне поетски артикулисане начине – довести до вишег смисла, како их провући кроз више
    доживљајних модалитета, чисту/хладну емоцију, и то само у песничкој имплицитности, у форми лирских парабола,
    неусиљено
    опредмећених аналогија, на начине који увећавају загонетност и метафизичност певања а поричу сваку експлицитност,
    доктринарност. И што песму – у крајњем исходу – не чини лако сводљивом у њеној унутрашњој симетричној сложености.
    Јер,
    како је и Бранко Миљковић говорио, „поезија није мишљење мисли“, већ „мишљење певања“, од Новице Петковића прочитано
    на
    следећи начин: „Мада може значити разне ствари, једно је ипак сигурно: поезија се тиме диже до мишљења, до мишљења
    чији
    је предмет она сама. Она је то што јесте док мисли себе саму“. Преведено на обичан језик: песма није стиховани есеј,
    трактат, поље отворене философичности; језик певања, у најпоетскијем смислу, изнад мишљеног је које читалац слути,
    налази у доњим слојевима њене променљиве семантичности и извлачи као мишљење, битно за биће песме.
</p>
<h4>*</h4>
<p>
    <b><i>Песник</i></b>. Он је по Јовану Зивлаку „летач“, са крилима од заноса и снова. И велики је ходач кроз време и
    простор.
    „Посвећивач“ који за основ узима искуства која му претходе, препознатих у прапамћењу и наслагама личних доживљаја,
    слике
    које му из „просева“ / интуиције пристижу и песме настањују. Песник сеже до ствари које, ухваћене у одбеглим и
    поновно
    призваним сликама, почињу да пламсају од његових заноса и безазленства. Кроз њих , тако, почиње да проговара духовно
    делање у коме се асоцијативно једине обновљени и новостворени поетски светови устоличеног им творца. Тако се из
    дотадашњег невида стиже у велики вид, обасјање, налик на објаву света, а опет све на пламену „несагориве сламе“ –
    индукује Зивлак своју веру у песми <i>„Стог“</i>. (Стог је рељефна фигура слагања од песникових невидљивих влати
    сања и
    стања
    свести.)
</p>
<p>
    У језику песника се сажимају трагови материјалног света (посведочују га чулне перцепције), али то није довољно за
    песму.
    Велику поезију и песника значајне уметничке снаге не задовољава само голо перцептивно (то најмање); за њу је
    потребно
    нешто више, далекосежније од тога. Потребно је удаљавање од перцептивног, да се „вид усели у душу“, да се отвори
    „горњи
    вид“, како је певао Муиодраг Павловић у „Научите пјесан“; потребно је да се покрене „невидно око“ (Г. П. Ного), да
    се
    одшкрину уска врата кроз која се често не пролази и да се кроз њих провуче сунчана нит ( загонетни знак, симбол,
    метафора).
</p>
<p>Песник – мисли Ј. Зивлак – није писар, архивар свакодневних трзаја. Јесте да он полази од рељефног , обичног,
    актуалног
    у времену, али трансцендира више сфере бивства и бића; доноси мислену ауру о древном, ововременом. Свевремено се
    понајчешће чита у ономе што песма као одливак духа јесте .
</p>
<p>Док се чита песма „Тег“ Јована Зивлака, иако је сва од високофрекфентних асоцијативности и њихових расипања, буди се
    свест о саодносу: <i>стварност – привид</i>. Субјект у Зивлаковој песми , развијајући сопствену логику увида у ту
    стварност, у
    сумњу доводи сваки рацио – рационално губи битку у намери да сваку чињеницу учини упрошћено објашњивом по сваку
    цену.
    Привид је да се свет, та посведочена датост, не мења. А истина је управо у његовој сталној променљивости, и да је
    сав од
    привида који нас у нашој чулности, у својим преламањима и дејству непрестано затрпавају, чинећи да будемо у још
    већим
    дилемама но што смо били када је у питању стварност и поглед на њу.То је и разлог што песник у заокрету од лаке
    прозирности (на коју смо се навикли и која нас гута) тражи непрозирне аспекте света, који су ближи суштини
    постојања, а
    по својој затворености удаљенији од бића песника. Ипак, само песник је тај који најуспешније може да се носи са
    јавкама
    и привидима, у сталном закорачју према невидљивом или замагљеном, и изричито духовно бојеним од субјекта, који га
    тражи
    и у песми разрешава као свој доживљај, унутар потенције језика која му стоји на располагању</p>
<p>
    Песник не „гребе“ по површини и не креће се само по ивици ствари, он се пење у трансцендентно, силази у метафизичко,
    испитује лавиринте загонетности човекове душе и у спознавању свега тога (дохватног и недохватног а уловљеног)
    обликује
    свет песме, не престајући да и даље трага за божанским логосом око себе и у себи. Песник је тај који истину тражи у
    вишим сферама „треперења“ духа. И само песник са гетеовским или хелдерлиновским замахом духа склапа и расклапа
    додирне
    границе видног и невидног, и да их поступком растапања свега што је гранично и оштра омеђеност, језиком веже и
    уравнотежује у једном. Али, за тако нешто потребан је „тег“. Он је у песниковим сумњама и слутњама, у језику,
    пронађеној
    мери као идеалу певања.
</p>
<p>У том смислу, песник и не треба да се губи у својој варљивој свеопштости која му се намеће, у логоцентризму о ономе
    што
    изван бића јесте, већ да зарања у субјективистичко – <i>јесте, постојим, сад</i>; ја сам у језику који ме
    посведочује и
    храни
    новом „храном“ (знањем) и узноси горе, „под облаке“ – да отуда говорим и мислим.
</p>
<p>Песник у свом креативном лету не сме да буде ни одвећ ниско (убиће га прозаично и ефемерно), ни превише високо, у
    облацима (распршиће се смисао за егзистентно), или изнад облака (тамо је недохватно божанско). Јован Зивлак је своју
    позицију песника одредио – „под облацима“ (у истоименој песми). Са те висине најбољи су увиди у земне прилике и
    људске
    ситуације (а да се у њима биће не изгуби), најбоље се оцртавају метафизичке даљине, заправо најбоље се хвата „чист
    ваздух“, буде унутрашња озарења, остварују етеризована стања у односу на земаљска, тучана, на која је свако биће
    осуђено. Земаљско је фигурација за материјално и тамно, за човекову затомљеност и мрачни исход његовог трајања;
    прозрачност је горе и видљивост са подоблачних висина на прашинасту датост земника јаснија, али исто тако и на
    митску
    димензију прошлости. Визије су целовитије. Са те висине друкчије се гледа у односу на друге , узбуђење је веће и
    слике
    загонетније, смисленије. Али, за те висине, стајалиште „под облацима“, треба имати духовне снаге, задовољавајући
    опсег
    имагинирања и мислености, језичку особитост са довољно енергије изрицања. Тако песма више светли и дуже траје.
</p>
<p>За песника се може рећи да је делатељ у језику, у ритмичкој организацији речи и њиховој, често, значењској
    непрозирности
    која оставља могућност различитог читања. Он има има немушто око које му помаже да види и невидљиво, по дану и у
    тами.
    Поседује моћ будности која надилази сваку омеђеност и у пароксизму бивствујућег налази могућност узноса.</p>
<p>Уводећи метафору таме у песму „Под облацима“, Зивлак заправо проговара о томе да можеш ускратити вид, поништити слух,
    некоме спутати ход, али му не можеш отети настојање свести да се „баци даље од себе“, јер тако надилази себе бившег
    и
    себе показује у новом светлу. Тама је мука, невидно и затвореност, али за мислеће биће као што је песник – она је
    светлост, гнозис. Објашњење би могло бити: зато што је већи унутрашњи активизам; у тами слике визија су оштрије,
    мисаони
    домети су већи, духовна садржајност бића је кумулативнија; биће се јасније одређује спрам себе и других; из таме
    (издвојености, бездане самоће) више се види: што више таме/ то више светлости; из њене глухоте боље се чује; из
    везаности и некрета даље путује. Исто то, само много раније, певао је и Фридрих Хелдерлин, на свој особит начин, у
    песми
    „Хлеб и вино“, у експозиционом делу (првој и другој строфи), показујући како се у ноћи, док други одлазе на починак,
    у
    песнику одиграва „свето пијанство“ слободе, буди „реч што струји“, живот постаје „смислији“ и васкрсава „свето
    сећање“;
    песник „тражи сопствено место, ма како далеко било“, и пророчки путује у „сандалама“, како би рекао Ј.Зивлак, у свим
    правцима, Ноћ се претвара у бескрај слободе и поезија процветава на граници „сна и јаве“. На тој стази мислености је
    и
    Милан Ненадић. И он је призива – у ноћи јасније се види, али то гледано из поезиције боемског духа који се отуђује
    од
    испразне и бљутаве дневне реалности.</p>
<p>
    Песник је „онај који памти“, надилази таму и доноси откровења, са којима се увећава и те како наша битност. Међутим,
    у
    песнику се истовремено рађа и сумња да ли је то довољно да доспе и да ли ће уопште доспети до изван оних који не иду
    даље од видног поља свакодневице; да ли ће бити уопште вредновано и ако јесте да ли ће се то десити на прави начин,
    рецимо, да је уместо „тврдих слика“ извлачио невидљиве нити постојања, и хоће ли то бити пре времена оспорено, или
    пак
    засуто оним што никад није ни био ни мислио бити. Можда ће се окончати у заборавности, или се винути у пмаћење
    надолазећих. Али постоји и питање над свим овим питањима: За кога он то пева, коме се то он обраћа у времену
    свеопштег
    заборава (Хелдерлин), када је постало одвећ непотребно памтити, слутити, мислити, желети свет с ону страну облика;
    <i>када
        свуда влада опојни витализам празног тела које се бесмислено преокреће и бесмислено цери нудећи сурогате као
        хлеб
        насушни</i>, мисли Јован Зивлак ( „Вишак и мањак, талац и тамничар“).
</p>
<p>
    Ипак, једно што бива јасно јесте: песник не сме премного, зарад себе и зарад поезије, остати под крошњом великог
    стабла
    (моћног песника), иако искуственост духа непорециво у њему јесте и несвесно реминисцентност бива. Јер би га то
    учинило
    епигоном, изгубио би изворног себе. У том „савијању“ одрекао би се права на ширину сопства; значило би „замутити
    видљивост“, „скратити висину“ сопственог пева, односно умањити себе за многе аспекте и досеге. Он треба да мисли
    сопствену песничку аутентичност – у језику и поступку, који га одређују, чине препознатљивим и постају прави разлог
    његовог постојања. Нема сумње, Јован Зивлак је, у том смислу, довео себе до нивоа потпуне испрофилисаности и
    уметничког
    осмишљења у песми.
</p>
<h4>*</h4>
<p><b><i>Језик</i></b>. Јован Зивлак, модеран песник и мислилац, не прави само осврте на поезију и све што је одређујуће
    у њој као
    иманентна датост (дотицај предметне стварности, традиционално и савремено, историја, природа и човекова
    обездомљеност,
    чворишта и трагови многих искуствености који се носе и у песму уносе, шта је са бићем и куда оно иде, знање и
    смисленост
    трајања и др.), већ мисли и језик, песнички језик као непорециву извесност без којег и нема текста/ песме.
</p>
<p>Када Ј. Зивлак мисли <i>песнички језик – „језик језика“</i>, сасвим је на трагу Бранка Миљковића, Пола Валерија, али
    и Жака
    Дериде и Ролана Барта, са задршком на оним константама које му помажу да што адекватније изрази не само биће језика
    већ
    и саму суштину поезије. Код њега то тече напоредо јер немогуће је говорити о једном (језику) а запоставити друго
    (песму), с обзиром да једно покреће друго. И он то чини на два начина: у виду дискурса који прати и склапа књигу:
    „Вишак
    и мањак, талац и тамничар“ (<i>Песме 1979 – 2005</i>), или то нуди као засејане рефлексије лирског субјекта у песми.
    Дакле,
    мислити језик изван песме и у самој песми, и увек бити на линији која постаје изразито индивидуална доследност у
    односу
    на траг који се преузима и својом стваралачком искуственошћу следи, варира, изнова артикулише из позиције
    песмотворца.
    Јер, све је, ипак, одређено унутрашњом слободом песме, односно језиком који је сам по себи слобода. У том смислу
    језик у
    песми је носилац свих умрежења и сложености, са варијантностима смислова, као што је и свет који треба стално
    осећати и
    домишљати. По Ј. Зивлаку, у том „језику језика“ су сва саплитања, чворишта од несвесних трагова искуствености која
    су
    песнику претходила и сви узлети мислености од којих се песма гради. У језику песме увек је присутно – одсутно,
    потврђивање бића или „безнадно порицање“.</p>
<p>Нигде се језик тако не субјективизује као у песми, уверава Јован Зивлак. И то до граница, често, неразумних и
    заумних,
    када се преображава у „немушт-језик“, јер се ослобађа граматике као спољњег диктата који води у властиту учауреност.
    Постаје „језик језика“ у коме је завладало одсуство знаног логоцентризма и све субјективизовано (подведено под игру
    ритма, осећања и скривеног смисла), и упућено на оптимална изрицања променљивог света бића и његове метафизичке
    обрисе.
    Наравно, чинећи то по „правилима“ која из њега исходе, уз потврду: „субјект је увек у језику“ и „кретање материје је
    у
    језику“ – све изнова описивано, преиначавано, понављано, новим примесима спознаје дограђивано и различитим нијансама
    скривеног смисла посипано. У томе и јесте плутајуће устројство „песничке граматике“ којом је Ј. Зивлак понет и у
    којој
    интелектуално и песнички садејствује и смисленог себе налази.У песничкој речи/ знаку присутно је биполарно
    устројство:
    означилац – означено, самим тим и вишак – мањак значења, из чијих саодноса настаје игра многих означитељских
    могућности,
    односно усталасана лепота језика и задовољства која иду са семантичким преливањима у песничком делу. Зато и песников
    вапај да не остане без те могућности оцветавања света и сопства у језику:
</p>
</br>
<i>све вам препуштам</br>
    осим речи</br>
    јер то је моја милост и моја непролазност</br>
    јер то је моја земља и моја блудња</br></br>
    („Никакво поседовање“)
    </br></br>
</i>
<p>
    Реч је овде о вери у реч, примарном знаку човековог трајања, у песми смислено разбокореном до трансцендентног и
    заумног.
    Снага речи у песми , често, бива незадржива. Недохватно, мутно и апстрактно вибрирајуће, изненадно хитнуто из дубине
    бића, бива ухваћено у тропе, симболичко омрежје језика, а што је изнад не-говора, неког поетичког дискурса или
    метајезичке моћи изрицања каквог суда покренутог лепотом дела. Песничко дело, са својим језиком, вечно је опирање,
    отварање и поновно затварање пред тим језиком споља. Песничко језичко искуство увек претходи и сложеније јесте у
    свом
    непоновљивом ткању у односу на оно које се усмерава на његово одгонетање („О, речи“).
</p>
<p>У речима је мисао, слутња и памћење; оне су могућност изрицања субјекта и његовог отиска у времену, и више –
    артикулисани занос и узлет у духовне висине. Захваљујући језику, песма се претвара у пребогату трпезу, са које може
    свако да узима хране а да никад не остане празна (траг поимања чак далеког нам Гаврила Стефановића Венцловића (1680
    –
    1749), из времена када још није било ни Валерија, ни Ж. Дериде, ни Р. Барта).</p>
<p>
    Свет као чулна сензација („у зачуђеним очима“), захваљујући језику, сабире се у једно. Субјект постаје његова
    средишна
    тачка у покрету у којој се тај свет нуди као заокружај, чвор, али кључ за његово разумевање није у чулности (виду,
    слушности, додиру), већ у ономе на шта је субјект својом иманенцијом упућен, а то је – језик; у том дару/ логосу да
    се
    биће њиме служи, у његовој гипкости изрицања света, у напору му да вирне у све ширине, висине и огласи свој
    „силазак“ у
    дубине бивства. Зато и биће може изустити: <i>јесам оно што казује шта видим</i>. Тако речи постају призив свега
    материјалног и
    свакодневног, али су и дозив затвореног, далеког и одсутног. И све што мисао зачне и у њу се настани, тражи да се
    објави. Реч је, самим тим, велика објава света и његовог настањења, па оно било очигледно, метафизичко или
    трансцендентно. За језик је речено да је тело смисла јер све је потхрањено у њему, па и песнички досег. Рецимо,
    гајеви
    песника Зивлака, било да су реминисцентност на амбијенталност минулог детињства или враћање на девичанско стање
    првотне
    природе и хиперионско орођење с њом, без речи, свих изрицања и именовања, били би мртви, у меморији непостојећи.
    Песнички језик их , као и све ствари, извлачи из скрајнутости, заборава и изнова враћа у живот или им даје један
    посве
    нови живот, ако се крене „језиком у врелину“ слутње, заноса и творачких визија. Јер то је предуслов – да се отпочне
    са
    премотавањем конца ка почетној тачки, да се „трага за напевима“ узвишеног смисла који долази из доњих слојева
    памћења
    али и слагања сагледаних стања: што је <i>овде</i> и <i>горе</i>. Речи су, у том смислу, иницијација обасјања, због
    чега Зивлак и
    призива гласом императива: Нека се сели реч из таме у таму... да би било мање заборава и празнине у памћењу, у
    именовању
    светова око нас и у нама. Дакле, све се улива у језик, исходи из језика и изнова се, као понављање, враћа у језик.
</p>
<p>Речи су, по Јовану Зивлаку, безмерно дародавне, без обзира на мањак значења/немоћ свеобухвата. Али, озарења која иду
    с
    речима, у времену овом, као да се гасе са нестанком сећања на узбуђујуће саодносе који су красили древност, када се
    ишло
    пут висина, трагало за божанском лепотом, живело за мисленост и надахнуће. Ево тог призива у свести Зивлаковог
    лирског
    субјекта који, дакако, одзвања хелдерлиновски:
</p>
</br>
<div style="align-content: flex-start; padding-left: 20px;">
    <i>
        некад сам речи позивао из шумарке</br>
        из сеновитих канала и светлих гајева</br>
        некада се обрћах речима као ведрим боговима</br>
        и свака је размахивала крилима</i></br>
    (...)</br>
    <i>
        падајући из висина у дубину из дубине у обећање</br>
        свака је певала као зеба и хуктала као мудрост</br>
        и сливала на слогове светлости</br>
        и обасјавала ме као незавршеност</br>
    </i>
    (...)</br>
    <i>
        као миљеник седео на земљи</br>
        и одмотавао нити што су се мрсиле</br>
        и слао судове у којима су се огледали анђели</br>
        трагао за мирисима и напевима...</br></br>
    </i>
    <span style="float: right;">(„Гајеви“)</span>
</div>
</br></br>
<p>
    Кад овако развија свој поетизовани дискурс, песник на уму има Хелдерлиново идење „језиком у врелину“, његову
    експресију
    у бојењу
    песничког језика из <i>Хипериона</i>. На уму има трагове древности, измицање оштрим облицима, просторним и
    темпоралним
    границама; када се одбацује издељеност, у језику артикулише стапање с природом и буди осећај да смо „сједињени са
    свим
    стварима у божанском миру“ . У питању су асоцијације на древног човека и митологију у којој се слушао „глас
    сребрнасте
    сове“, када се подразумевала сва космичност/ Целина и у говору и у доживљају.
</p>
<p>
    Међутим, у времену у коме се живи, у овоме сад, тог залета „језика у врелину“ више као да нема, и зато све
    „спарушеност“
    бива: језик, мисао, емоције, сећање, висине, „Бог величине, бескрајности“; нема трансценденције, нити великих корака
    у
    метафизичко и сновно. Отуда и пригушени ламент субјекта над затеченим стањем, егзистентном датошћу:
</p>
</br>
<div style="align-content: flex-start; padding-left: 20px;">
    <i>
        говориш ми о вишем животу душо</i></br>
    (...)</br>
    <i>о именима која понављамо и њихов</br>
        тамни трептај нам отвара врата памћења</br>
        о капијама кроз које нисмо прошли</br>
        и њиховим звучним луковима</br>
        са којих падају гласови незнани</br>
        и зачини који нас спајају са откровењем.</br>
        али ја сам овде у пустињи свога језика</br>
        у његовом безнадежном загрљај</br>
        у твојим сам даховима узимао његове мишице</br>
        слушао његову сипљиву тврдоћу</br>
    </i></br>
    <span style="float: right;">(„Муња“)</span>
</div>
</br></br>
<p>Са таквим језиком памћење неће далеко; остаје „сећање само до оног што је било јуче“ („Кратке ноге“).
</p>
<h4>*</h4>
<p>
    <b><i>Мислити настајање песме</i></b>. Јован Зивлак поезију мисли изван песме и у песми, чисто поетски – у фигурама
    и индикацијама
    које, уз покретање аналогија и слутњи, воде у скривене смислове и суштину саме поезије. На том аспекту ћемо се и
    задржати.
</p>
<p>
    На почетку прве песничке књиге <i>Троножац</i> Ј. Зивлака, и свих потоњих избора које је правио из свог
    песништва,увек стоји
    једна – „Јела са зачинима“. И не случајно. У њој, он, први пут мисли певање у песми, и то у оном њеном импулсу који
    се
    означава као почетак њеног настајања, односно као могућност могућности њене артикулације, а што ствараоца ставља на
    велике муке.
</p>
<p>
    О чему песник пева? Да би живео, човек треба да једе, потребна му је храна, кухиња у којој ће се спремати, хранљиве
    суштине и зачини од којих ће бити сачињена. Припремање хране може бити једноставно, већ испробано и понављано али,
    зарад
    будућег ужитка, и врло деликатно у поступку и комбиновању расположивих суштина и примеса. Е сад, свему овоме, слично
    је
    и настајање песме. Она може да се „прави“ од материјалних реалија/предметности и да се заврши на чулном доживљају.
    Толико пута виђено и поновљено у стваралачкој пракси. Зато и о том виду настајања и таквој природи певања многи
    песници
    сведоче, са утиском субјекта у песми, да то и нема много везе са одговорном и истинском поезијом, какву сања наш
    песник.
    Онда и не чуди што у прекомерности има такве поезије (свако је пише), у којој усамљеници налазе поводе за своје
    утехе и
    уздахе. Таква поезија не задовољава нашег песника; од таквог поимања поезије он бежи главом без обзира. Њему,
    песнику
    модерног сензибиолитета и знања, да би написао песму, поред уобичајене хране и зачина на које смо навикли, потребно
    је и
    нешто више од материјалног (унапред одређеног). Његова „кухиња“ захтева другачију искуственост, па самим тим и други
    квалитет „хране“. Три су ствари додатно потребне: „нешто чистог ваздуха“, што је изнад материјаног, неухватљиво,
    диван
    „озон“ за песму, нешто етеризовано и унапред неодредиво; затим „будност“ или бдење, без којег нема умивене и велике
    песме. Будност пак изискује време, много времена да би се песма могла уобличити као дело од трајања. Будност је
    посебно
    потребна зато што процес прати свест да „поезија претходи свему овом“ (она битна и значајна поезија из памћења). Ето
    и
    додатног разлога да се изађе из самозадовољства, односно за веће неспокојство, несигурност јер се буди признање о
    њеној
    несавршености:
</p>
<div style="align-content: flex-start; padding-left: 20px;">
    <i>и сада остављам разливене трагове</br>
        мрље /мрвице</br>
        док удишем ваздух</br>
        пијем воду</br>
        скољен нелагодношћу...</br>
    </i></br>
    <span style="float: right;">(„Јела са зачином“)</span>
</div>
</br></br>
<p>
    А опет – чињеница да „поезија претходи свему овоме“ не искључује већ увећава покуашај творења нове песме, при чему
    се
    остварује „ритуал повратка и поновног певања песме“ – да би и даље било поезије. Тако изгледа из песничке позиције
    Миодрага Павловића, са додатним објашњењем:
</p>
</br>
<p>
    Ако је писање песме повратак песми, морамо знати чему се враћамо. Враћамо се свом искуству, свом језику, свом
    облику,
    враћамо се и песничким сликама које су саме по себи читаве визуализоване драмске ситуације...
</p></br>
<span style="width: 100%; text-align: end;">(Поетика модерног)</span></br></br>
<p>
    Искушења су велика. Јер, треба „одважности“ и напора „да се након свега оде / тобож с јасном намером / у неком
    правцу“
    како би се оставио какав-такав нови траг и створена поезија уздигла понад постојеће и сама постала једна нова храна
    за
    потоњег читаоца и њеног тумача, мисли Ј. Зивлак.
</p>
<p>
    Настајањем песме и оним што јој претходи, пре Зивлака, бавили су се у нас – Бранко Миљковић, Среван Раучковић
    <i>(Септембар)</i>, Десанка Максимовић <i>(Шта те спречи)</i> и Миодраг Павловић <i>(Почетак песме)</i>. Поред
    претходне Зивлакове песме
    „Јела са зачинима“, у којој се песма јавља као потреба, уверење каква треба да буде и шта је потребно да би се она у
    својој аксилогији удаљила од других, у једној другој песми он покреће слике самог чина настајања песме и тог великог
    хода кроз муке ствараоца. Песма је кратка и навешћемо је у целини:
</p></br>
<div style="align-content: flex-start; padding-left: 20px;">
    <i>сутон је пао. врапци се</br>
        сновима предају. чувари</br>
        на ноге устају.</br>
        чује се тешки бат. нешто се</br>
        у тмини гради. нешто се велико</br>
        снује.</br>
        тло се угиба. нада расте.</br>
        о заштитнице дела.</br>
        о творитељко тамо.</br>
        пред којим ће нам се прозором</br>
        у бледој зори</br>
        очи отворити.</br>
    </i>
    <span style="float: right;">(„ О творитељко“)</span>
</div>
</br></br>
<p>
    Сада постаје јаснији исказ из претходне песме: да није потребно песнику само да једе, нити изобиље хране, већ је
    потребна и „будност“ и треба „времена“ („свакако времена“). У наведеној песми време настајања песме (несаницу, муку
    с
    песмом) посведочује распон који одређују две крајње тачке на временској линији: <i>сутон</i> (на почетку) и <i>бледа
        зора</i> (на
    крају).
</p>
<h4>*</h4>
<p>
    <b><i>Мислити песму изван песме (експлицитна поетика) и песму у песми (имплицитна поетика)</i></b>. Када на крају
    избора своје поезије
    Песме 19779 – 2005.износи ерудитивна промишљања о песми и песништву уопште, Јован Зивлак признаје да његов
    сажимајући
    дискурс о томе не може да постоји а да није и „аутопоетичка освешћеност“, покренута поетизмом који га носи и све
    време
    посведочује у стваралачком смислу, у коме је, свакако, и траг предсмисла
    ( мисленост многих других искуственика који му претходе).
</p>
<p>
    Поезија је, по нашем песнику, надомештај неког недостатка у себи, празнине, компензација одсутног, „поетичка
    самосвест“,
    уз учешће језичких и низа умрежених спољашњих и унутрашњих индуковања. Она је израз слободе уметничког творења,
    компресовани субјектоцентризам који је у завади са сваком „идеосфером“ која би да је асимилује и споља
    инструментализује. Међутим, постоји још нешто што песму генерише. Рекло би се да је то страх од пролазности и краја/
    смрти и да се буде уинат њој, са надом да ће се са „прашњивог друма“ биће песмотворца, макар мало усправити и,
    захваљујући песми, бар мало у светлост непролазности звирнути, са вером очајника да у њој продужетка каквог-таквог
    има.
    Можда и сувише вере да се пролазност може песмом надићи. Али, кључ за пројектовану „вечност“ није у илузији о
    надмоћности онога који пева, нити у самом певу, поготову ако је „плитак тањир“ из кога се зачињена „храна“ узима,
    већ
    колико је песма успела у језику да понесе љубави, да кроз одабрану реч она засветли и да је на друге пренесе и
    друге, из
    надолазећих времена, испуни њоме. Љубав као свети принцип трајања: љубав; јединство што/ подиже весла и подупире
    ватру/
    да не згасне („Љубав, љубав“). Међутим, пред пролазношћу и смрти, песма је слаба храна. У том смислу и завршна мисао
    песника – била она и иронично изречена: истина је поразна по субјект (<i>бесмртност се расипа лагано/ као врела
        супа</i>).
</p>
<p>
    Као и сва уметничка књижевност и поезија је не само ентузијастички поход, надахнуће и голо умеће него, у првом реду,
    особита еманација знања о историји, култури; она је од слојева искуствености, временских следова, али без оног
    „архивског“ у себи, напомиње Ј. Зивлак, што девазуише могућа струјања и нова исијавања у поетским
    контекстуализацијама и
    преображавањима преузетих одјека и трагова а узнетих до свевременог смисла, са којим иде „продуктивно симболичко
    значење
    слободе“. Као – непристајање на већ виђено, продор у непрозирно и ново, да се избегне поновљивост „у сликама и
    фигурама“, да не остане стагнантна, аморфна, „асимилована и ућуткана“ у времену, да проговара језиком наглашене
    индивидуализоване свести. Када Ј. Зивлак овако мисли поезију, износи „мишљење певања“, он као да има на уму Зорана
    Мишића још из давних дана. Мишић је био један од првих који је промишљао модерност у српској поезији (<i>Песничко
        искуство</i>,
    1963). У овој другој књизи он записује да велика поезија настаје тек када се разлучи од времена у коме се обликује и
    „уздигне до свеопштег значења“.
</p>
<p>
    Међутим, оно што поезију у језичком модерном конституитивном смислу чини јесте њена несавладивост у односу на остале
    жанровски обележене текстуалности; јесте њен немалаксавајући динамизам, ако је истински вредна. По Ј. Зивлаку, њен
    унутрашњи свет је увек таласаст, у семантичком смислу гибав, покретан, „клизни“ – отворен за нове и многолике
    истине,
    својствене само њој.
</p>
<p>
    Такво полисемично и клизно својство песничког текста не гради се само на његовој унутрашњој сегментацији – код
    Зивлака
    она и не постоји, већ на „пливајућем“ значењском саодносу: вишак – мањак, који се очитава све док песнички текст
    постоји. И баш тај вишак покреће на унутрашњу колебљивост стихованог дела, бивајући препознат по
    метафоричко-симболичкој
    функцији (Лакан). Вишак се доживљава као динамика језика која надолази, у значењском смислу стално се обнавља и увек
    неки померени смисао нуди, у оном делу знака што се као означилац именује. У том смислу, знак увек нешто прикрива
    или се
    у својој индикативности прерушава. Тако је по Дериди, а то исто следи и Зивлак када каже: вишак се не мож исцрпсти –
    стално „симулира обасјање разумевања“, увек је у знаку нових значењских померања и умножавања, утолико више што је
    много
    симулације знања, памћења и искуствених умрежавања подложних реминисценцијама, сталном варирању. Друго, све изрециво
    и
    тврдо песма дематеријализује, разлаже, етеризује и, правећи од себе и у себи смисаоне присенке, увек се отварајући
    за
    неке нове могућности другачијих виђења и допуњавања (што и јесте бит разумевања деконструкције). Али то су и
    поетичности
    које су дошле још са С. Малармеом, П. Валеријем, а онда се прелиле у поетику нашег Б. Миљковића и Зивлака. И тако ће
    увек бити – све док песма нуди понека „неодговорива и неодлучива питања“ која, док чекају неки нови одговор (само
    привидно прави) и даље остаје отворена. И песничко дело се у времену, захваљујући баш тој чињеници, актуализује у
    виду
    новог разумевања, односно као саображавање другачијој искуствености. При чему, оно постаје део једног већег
    вредносног
    културолошког корпуса, уверава Јован Зивлак.
</p>
<p>
    Ипак, не завршава се на томе. Зивлак следи „мишљење певања“ по коме је у исто време текст израз мањка у сфери
    означеног
    - изостаје могућност језика, па самим тим и поезије, да се све наумљено дотакне, обухвати. Језик се креће по
    рубовима
    есенције, заглибљен у властиту немоћ да је осветли и на адекватан начин изрази у сањаној значењској пуноћи. Језик
    се, у
    том смислу, у односу на предметност певања, нуди као недостатак себе. Песма и језик у њој – речено језиком самог
    песника
    – постају „муцање о земаљским и небеским стварима“.
</p>
<p>
    Понет менама значења што их у себи крије и одсјајима који недре нове смислове, Јован Зивлак поезију види као
    завођење,
    очуђеност света, привид, изневеравање очекиваног, као оспоравање и негацију на путу њеног раста. Она је и пркос и
    позив
    на преиспитивање, на отискивање у метафизичко/ мислено понорно. И оно што, након свега, жели рећи – јесте: поезија
    живи
    од „недефинисаног вишка“ и „неодређености смисла“, од „начела Несводивости“, једног јединог које Зивлак признаје и
    коме
    се без остатка предаје, а са којим потенцијални читач песме мора да се носи.
</p>
<p>
    Поезија постоји и пре песме (као одређено стање духа и емоције, и првотна је искуственост), а конкретна песма траје
    док
    је песник у себи артикулише и знаковно отелотворује, али она траје и док је онај што је чита описује/ тумачи.
    Описивање
    песме, због њеног „недефинисаног вишка“ и „начела Несводивости“, води у кидање ткива песме, у њену сегментацију, у
    идење
    од речи до речи, у прелажење преко низа речи док се лови смисао скривеног, потхрањеног у доњим слојевима песме. А то
    није ништа друго до прибирање могућег, оног што измиче тачности:
</p>
</br>
<div style="align-content: flex-start; padding-left: 20px;">
    <i>ко чита наше песме</br>
        с нашим речима расправља</br>
        (...)</br>
        и мрмори док лаким ашовчићем</br>
        обрађује порекло.</br>
        овде</br>
        овде је подлац похранио благо</br>
        овде се лукаво накашљао</br>
        овде је пљунуо у леју и посадио лимун</br>
        скривајући га у посном лишћу</br>
        овде је змијски језик закопао</br>
        сакрио уши посејао ветар</br>
        овде је та душа коју ваља раздробити</br>
        да не цвили неумесно у збору анђела.</br></br>
    </i>
    <span style="float: right;">(„Подлац“)</span>
</div>
</br></br>
<p>
    Аутор песме је у улози подлаца који нешто скрива, подмеће, пакује, стално нешто измиче и примиче, затвара и таји и
    тако,
    упркос свем свету, путује кроз време, са загонетношћу свога пева које исходи из „начела Несводивости“. И, наравно,
    уз
    поигравање са оним ко га чита да би нешто дорекао. Једино што трајно остаје јесте илузија читача да нешто важно чини
    –
    неку нову светлост баца на читано, а у ствари, ко зна који пут по реду, то исто песничко дело, још једном неко
    „препокрива светим изметом“. Ето, по нашем песнику, таква је вера у моћ критичке изрецивости песме и њеног
    тоталитета.
</p>
<h4>*</h4>
<p>
    <i><b>Знање и памћење</b></i>. Искуство читања је искуство сазнавања, напокон знања. Сазнавање је хватање писаних
    трагова
    засејаних
    иза нас (историјских, мислених, предметних, сбјективно-доживљајних). Свакако, врло битних у стварању уметничких
    светова,
    из којих исходе осећајност, субјективна искуственост и вишесмисленост илити „велики говор смисла“, како би рекао
    Миодраг
    Павловић. А то је вера у знак, у памћење и трајање. У том случају, из песничког знака не говори толико божји дар
    колико
    стицање знања и напор да се оно језиком пренесе у поезију: <i>само знање увећава моју наду</i> (Зивлак), у могући
    мнемнонички
    траг – песнички текстови су „вербални мостови кроз време“ (М. Павловић). У знању је, по Зивлаку, <i>храна</i> (духа)
    и со
    (зачин трајања). Када Зивлак овако мисли знање, читалац у томе види апологију истог (<i>то немушто знање које нас
        привлачи
        / да се у њему стално препознајемо</i> – „Кошара“), јер то и јесте најубедљивији знак човекове иденификације и
    вредносних
    одмеравања на духовном плану.
</p>
<p>
    Увођење знања и памћења у песничко стварање је од многоструке важности: идење је према традицији/ спознавање
    темељног
    наслеђа, залажење у митске и архетипалне могућности изрицања неких идејности, јача реминисцентност на животне и
    метафизичке искуствености. Само су неке од могућности да се подигне вертикалони стуб и уздигне „вид на већу висину“
    од
    онога што је доле, мисли Јован Зивлак. Наравно, саображено намери да се оствари досег сањаних вредности и умањи
    предвидљивост чулног. И да се спозна шта је и како некад нешто речено, докле се стигло у уметничким поступцима и
    натпевавањима, и шта је то што не треба поново понављати и чинити да се буде у прошлости. Превага прошлости није
    пожељна. Пут до суштине и разумевања ту-бивства води преко знања (чулни утисци су колебљиви, мада ни они не
    ишчезавају
    потпуно из песме).
</p>
<p>
    Са знањем иде мисленост уместо емоционалности (она се на прави начин већ исказала у романтизму). Знање је
    претпоставка
    за мислити у песничком делу. Мисленост је со песме; она је упориште поетског у Зивлаковом песништву. Без мислености
    која
    долази са знањем и памћењем духовних искуствености, нема душевних узлета, ни творбе метафизике која у песми остаје
    изнад
    земљине тврдине ( у песми „Муња“); нема лако покретних слика појавних ствари – душа их дематеријализује и повезује:
    <i>ја
        сам прозирност и ја/ спајам..., пева душа памћења</i>
    . Када се она изгуби, онда се (по песнику) проблематизују и вера и
    нада, и тада почне да се „пада по урвинама“ постојећег.
</p>
<p>
    Песма, захваљујући памћењу песника, трансцендира „зденце“, почетке, са којих се душа напаја. Бекства од њих нема и
    не би
    требало да буде. Увек нешто остаје или до нас допире као далеки ехо (трагови митског, архетипалног, далеке
    смислености).
    Оно пробија из дубине несвесног и носи знак наше првотности, са утиском како тежи да се, кроз додатну преображеност,
    повеже са овим сад у једну целину, у чему и јесте смисао који песма тражи и без чега не би требало да остане. Јер,
    по
    Миодрагу Павловићу, тако идемо ка општељудском и „суштини песничког мишљења“, које има неусахлу потребу за
    архетипским.
    И тек у написаном и опеваном, може се рећи, изнова почиње да обитава оно што је било „на граници заборава“, а у чему
    се
    препознаје универзална искуственост, иако утисак, варљив, да сем новог и непосредног искуства у њему (сад опеваном)
    оног
    претходног и нема, тј. да га ово време поништава. Субјект у песми каже:
</p>
</br>
<div style="align-content: flex-start; padding-left: 20px;">
    <i>свет је попут шкољке</br>
        у којој се чује скоро један хук</br>
        налик многим пређашњим</br>
        што призива шуморење</br>
        превареног зденца.И ту почиње издајство</br>
        сличност се улива у сећање</br>
        (...)</br>
        то што је написано</br>
        већ је прочитано
        </br></br>
    </i>
    <span style="float: right;">(„Зденац“)</span>
</div>
</br></br>
<p>
    Знање као сума садржаја и није тако битно за поезију ако се не показује као успела сублимација имагинативних тежњи
    да се
    у песми покажу неки саодноси у којима се налази наше биће, тј. ако није истинска поетизација, ако занемарује
    универзалност ситуација кроз које пролази субјект, ако није у хоризонту ишчекивања који води до смисла Једности:
</p>
</br>
<div style="align-content: flex-start; padding-left: 20px;">
    <i>и то што чујеш знање је</br>
        које нећеш поколебати</br>
        да твоју видљивост свеже</br>
        са целином...</br></br>
    </i>
    <span style="float: right;">(„Зденац“)</span>
</div>
</br></br>
<p>
    Целина проговара преко небројених појединости и „зачина“; у њу се затвара свака реминисцентност, осећање, мисаоност,
    кореспонденција, али и ништа које долази након што је било биће мислености. И све што није било или је било мислено,
    а
    не и упамћено, и ако нема слика које га носе (посведочују) – постаје <i>ништа</i>.
</p>
<p>
    Јован Зивлак у песми имагинира спознавање, знање и памћење као њихово чување, преносивост, али потенцира и немар
    према
    њима и заборав, као и поразне слике последичности . Ако у новом, надолазећем певању, у његовом дубоко имагинативном
    и у
    слике транспонованом, у језику модернизованом, нема трагова претходног, оног што је било и што смо били, онда је то
    пустош амнезије – укида се самосвест и губи нит смислености постојања и бића и песме која циља на извесност трајања.
    Губи се искон („општи бог“), нестаје одсјај даљина, изостаје дијалог цивилизација. Памећење је храна духа и бића
    песме,
    предуслов да се осети дубина певања, целина и траје као део ње. Поезија је медијум у коме се одиграва њено
    имагинирање и
    објављивање у сликама.
</p>
<p>
    У том смислу, у Зивлаковој поезији, памћење је датост кроз коју биће мора да пролази, нудећи му се као
    контекстуализација, интертекстуализација и откривалачка смисленост, умрежена искуственост коју субјект преузима.
    Памћење
    зато и јесте незаменљив елемент наше егзистентности и песничке пуноће обликовања света. Али, шта чинити, кад „лаки
    народ“ о томе појма нема и „не осврћући се шета тамо амо“, носећи у себи празнину и „глухоте“.
</p>
<p>
    <b><i>Песма и стварност</i></b>. Када је у питању овај назначени саоднос, можда је најбоље почети мисленошћу
    Миодрага Павловића (1928
    – 2014), једног од највећих песника и ерудита у српском песништву, а која се између осталог односи и на песничку
    имагинацију и слику у песми. У Дневнику пене, још давне 1972. године, говорећи о имагинацији без које нема
    уметничког
    дела, он упозорава да не смемо мислити да је имагинација област нереалног; да је најдубља имагинација давање
    највећег
    смисла испеваном, тј. откривање „природе односа“, „људске ситуације“ која говори сликом у песми. Да би потом додао:
    „Слика има значаја само ако представља једну ситуацију.“ А то у ствари значи:
</p></br>
<p>
    Ми не хватамо слике својим чулима као што деца хватају лептире у своје мрежице. Ми откривамо и сазнајемо слике у
    којима
    живимо и чији смо део. Та слика нам се може вратити готово као један лептир, али тада она није удар по нашим чулима
    помоћу којег нас спољни свет обавештава о својим таласима и неравнинама, <i>него је виђење наше уплетености у мрежу
        односа
        у свим правцима</i> (под. Ч.Ђ.). Та слика нам се понекад враћа лакоћом песме која се полако у нама открива.
</p>
<p>
    Ово је пут песничког „откровења“, а оно – видимо – и није ништа друго до „сазнање ситуације човекове. То је сазнање
    да
    та ситуација има више од две димензије“. Тако Павловић завршава свој дискурс, мислислац после кога мало ко у нас да
    је
    нешто ново и значајније рекао о природи песништва.
</p>
<p>
    Зашто ово о имагинацији и слици истичемо? Стога што је и Зивлакова поезија усредсређена на „имагинирање смисла“ и
    „људске ситуације“; што је „виђење наше уплетености у мрежу односа у свим правцима“; што и Зивлак иде преко увећане
    слике, <i>слике-ситуације</i>, или макрослике (са обухватом целе песме) која у себе укључује већи или мањи број
    микрослика
    , а
    све да би постала конкретизовани отисак одређене ситуације и саодноса у којима се лирски субјект налази. Тако се
    уосталом искорачује из општости и улази у конкретност, у отеловљење онога што је мисаоно, само по себи апстрактно. У
    томе се уосталом огледа прави песник.
</p>
<p>Све ово пак могло би да се схвати и као увод, потребан да се у светлу реченог, назначи како је Зивлаково песништво,
    ма
    колико изгледало тешко, на махове непрозирно и апстрактно, ипак генерисано и временом и егзистенцијалном стварношћу
    која
    се живи; како ова поезија, наслеђем универзалних симбола, доведених до субјективног белега, и језиком модернизма
    пробија
    тврдину реалитета, бивајући увек у непристајању на његову привидност и функционализацију. И да се у склопу тога
    нагласи
    како биће ове поезије, незадовољно стварносним, почиње као „фијук без ветра“ да граби у сферу дематеријализованих
    стања
    и мислености у којој се стално отвара полетна игра поларизације: <i>доле – горе, овде – тамо</i>, тј. од вида до
    невида и
    немушт-знања, стално „у међупростору између речи и ствари“ и „фигура знања“ које затвореношћу свога устројства
    призивају
    читаоца. И да у први план, уместо садржаја, истура „људске ситуације“, сложене саодносе и згуснуте искуствености
    кроз
    које пролази човек (Драган Проле).</p>
<p>Модерна у језику и поступку али и песничком кодирању универзалне и непосредне културолошке искуствености, Зивлакова
    поезија заузима бескомпромисну позицију према тренутку и свету у коме се зачиње и отпочиње да траје као његова
    антислика. Управо тако – антислика савременог бивства и човекове затечености у њему, и то схваћена у Павловићевом
    кључу
    њеног поимања, као одговор на самопостављено питање шта подразумева тај појам:
</p></br>
<p>Антислика, оно што је супротно текућој митологији једног друштва, што оспорава прилагођену психологију свакодневице,
    навикнуте облике осећања, устаљене реакције па и устаљене идеале. Та слика се укорењује у екстремима, светлим и
    тамним
    (<i>Дневник пене</i>).</p></br>
<p>
    Однос Јована Зивлака према негативним феноменологијама друштвене стварности је, у свом полазишту, чисто
    хелдерлиновске
    природе. Првенствено у контемплативном суморном бојењу става према савремености и њеном порицатељству универзалних
    вредности, а које јесу претпоставка за духовни раст бића. У нехају према њима и забораву који их не мимоилази, и
    Хелдерлин и наш песник, виде цивилизацијски исход: духовну оголелост бића, убогост и суровост трајања, неоствареност
    Целине у којој се хармонизују стари и модерни, унутрашњи и спољашњи светови, и саодноси међу бићима. У овим
    интертекстуализованим односима као да се оцртава и траг реминисцентности који води до Хелдерлинових неутешних
    ламентација јер је са доласком новог човека „сунце духа и лепшег света зашло“ (<i>Диомеда</i>). Богови су се повукли
    у
    таму,
    дух је поражен, а биће у својој усамљеничкој спарушености сведено на овде и сад, ослоњено само на убоги вид који
    много
    не одмиче од материјалног аспекта света. И зато Хелдерлинови наноси вапаја:
</p>
</br>
<div style="align-content: flex-start; padding-left: 20px;">
    <i>Да славим хтео бих; али шта?</br>
        и с другима да певам,</br>
        али у тој самоћи све божанско ми мањка...
        </br></br>
    </i>
    <span style="float: right;">(„Менонова тужаљка за Диотимом“)</span>
</div>
</br></br>

<p>
    <i>Као јаук северца прелази садашњица преко цветова нашег духа и
        прљи их већ у настанку...</i></br>
    <span style="float: right;">(„ Хиперион или пустињак у Грчкој“)</span>
</p>
</br></br>

<div style="align-content: flex-start; padding-left: 20px;">
    <i>И све се осипа, колеба где год гледам...</i></br>
    <span style="float: right;">(„Дух времена“)</span></br>
</div>
</br></br>

<p>
    Примећено је да у Зивлаковом певању нема „безутешног ламента“ над оним што је било и нестало, као и над оним што је
    прерасло у општи удес. Тврдња само делимично добија на истинитости јер емоција у његовој поезији увек је у сенци
    рефлексије, интелектуалног имагинирања предмета певања. Ако негде исплива, она је тек у назнакама. Иначе, она је у
    доњим
    слојевима језика, или је изврнута у ироничност. Али то не значи да нема горчине, осуде равнодушности спрам
    пропуштених
    вредности и резигнантности због унутрашњег сиромашења и да се не призива „сунце духа и лепшег света“. Та глад која
    иде
    до копњења траје, активирајући и пригушени жал због све веће човекове недоречености и празнине која га настањује, у
    којој траје, и због његове све веће варваризације. Зар о томе не говори довољно Зивлакова песма „Гајеви“ (о којој је
    већ
    било речи) и „Напев“ о којој је Никола Страјнић написао изузетну малу студију у студији, истичући у први план баш ту
    рефлексивну обојеност и подударност помеђу два песника у доживљају света како у овој тако и другим песмама? А основ
    је:
    „Губитак темеља и суштине онога из чега све проистиче и чему се све враћа. То је одсуство божанства као надахњујућих
    сила пева и напева. Као њихове варнице“ (<i>О песништву Јована Зивлака</i>). У ствари реч је о губитку духовне
    Аркадије,
    изобиљне у мудрости, знању, језику, давању узвишених поимања смислености и човека и уметности. Свој хелдерлиновски
    жал и
    задављену „јадиковку“ у себи Зивлак ће, потом, како лепо рече Никола Страјнић, просути по свим песмама насталих
    након
    ње. Као прилог два-три илустративна примера:
</p>
</br>
<div style="align-content: flex-start; padding-left: 20px;">
    <i>вода је замућена</br>
        огледало разбијено</br>
        а сићушност поваздан</br>
        плете кратке сипке реченице</br></br>
        птице певају</br>
        не дозива их нико</br>
        (...)</br>
        да их одагнам</br>
        да певају другде</br>
        као што певаху негда</br>
        једној души која беше
        савршена
        </br></br>
    </i>
    <span style="float: right;">(„Ха“)
    </span>
</div>
</br></br>
<p style="align-self: start;">Или:</p>
</br>
<div style="align-content: flex-start; padding-left: 20px;">
    <i>слушао сам старе песме.</br>
        слушао сам нове.</br>
        шта их је повезивало</br>
        зар само храпави гласови</br>
        или они с украсима.</br></br>
    </i>
    <span style="float: right;">( „Памћење“)</span>
</div>
</br></br>
<p>Нема конекције са традицијом, свака „веза“ је прекинута и страшан зјап је у поимању искон-стања и неизмерна „суша“ у
    песничким доживљајима света, и посусталост у смислености певања које лута „тамо-амо“, чега је био свестан велики
    Хелдерлин али у то исто уверен и ововремени песник – Јован Зивлак:
</p>
</br>
<div style="align-content: flex-start; padding-left: 20px;">
    <i>чега да се сети онај који нема</br>
        памћења</br>
        шта да заборави ако је све изгубио.</br>
        да спреми чамац</br>
        обује гојзерице</br>
        да подигне оковратник</br>
        да се упути према киоску</br>
        где тиска се свет...</br></br>
    </i>
    <span style="float: right;">(„Оковратник“)</span>
</div>
</br></br>
<p>
    Једна од песама која упућује управо на заборав и „губитак темеља и суштине“, а да у њеној затворености ово мислено
    остаје недовољно прочитано, јесте и песма „О гајдама“. Зивлак, већ је истицано, иде за дубином смисла. Без те
    смислености његова поезија је незамислива. Отуда и његово дискретно посезање за архетипским ситуацијама, симболима и
    „фигурама знања“. Једна од њих су и гајде. Како на једном месту сам песник рече, „гајде асоцирају на нешто старо и
    изгубљено“, али које као топос, у новом и модерном садејствовању речи, доносе дах патинираног и неочекиваност која
    од
    читаоца тражи разлоге за своју посве успелу ситуираност у песми.
</p>
<p>
    Говор гајди је у сталној променљивости звука и сазвучја. Са њиховим сазвучјем започиње да се шири јек
    реминисценције, да
    се буди имагинирање, интензивно, у сликама. Стога што су гајде казивач о времену и ономе битном што је било у њему –
    пасторално, епско, митско и обичајно, високо лирско. Увек у вези са стаништем човека, духом, догађајима и
    ситуацијама
    које су га егзистенцијално одређивале. Говор гајди настаје на удаху и издаху, одливу енергије. У том отицају као да
    је
    садржана и извесна туга, условљена пролазним – оним што смо били и кроз шта смо све пролазили, а што је у нашем
    нехају
    утрнуло. И још једна туга, изазвана долетелом рефлексијом: савремени човек је на гајде сасвим заборавио: <i>у часу
        кад сам
        усред буке/ а о гајдама већ нико не збори/ као ни о сенкама за којима лелујају/ прошли животи...</i>А могло би
    се доста од
    њих сазнати, ако се субјект удене у њихов звук, у сазвучје и крене у имагинирање. Тада ће се отворити простори духа:
    историјски фрагменти, робовања, буне, играње у колу, рађања и крштавања, сватовски пој, кафански и славски урнебеси,
    самотнички и сиротињски јецаји. Гајде су носилац немушт-језика и смисла; у њиховом сазвучју повезују се времена и
    тужи
    над пролазношћу и заборавом, и удесом савременика.
</p>
<p>
    Следећи њихов звук и тонући у њихова сазвучја (чисту и првотну лепоту), субјект у ствари ослушкује давно време у
    његовој
    ововременој прећутаности, силази у дубину сопства, призива памћење и сања своју изгубљену Аркадију у свој њеној
    пуноћи,
    која је у песми антислика ововремене језичке и несмислене голотиње. А то се без знања, спознатих густих
    искуствености и
    хелдерлиновског зарона у све-свет баш и не може. Заборав и незнање сваку свету смисленост прекривају и уступају
    место
    граничном и рубном, плитком и обезличеном.
</p>
<p>
    Шта „напеви“ и шта „гајде“ Јована Зивлака казују, које друштвене феноменологије и стања стварности доводе у питање и
    својим певним
    гласом демистификују? Од многих апострофираћемо само оне које дотичу антрополошка својства савремености, нашег
    ту-бивства, махом препознатљива и поновљива у својој неисцрпности.
</p>
<p>
    Редослед уопште није битан. Рецимо, алијенација – издвојеност, усамљеност и препуштање појединца самоме себи ( биће
    као
    острво), и његова немоћ пред осеком и великом сушом духа, пред наступом зла које се увећава до невероватних
    могућности
    („Острво“). Одсуство целости и дезинтегративност у субјекту и изван субјекта; покиданост међуљудских односа и
    својеврсни
    колективни аутизам у који се све већма тоне, без напора и успеха да се биће изнутра обнови знањем, памћењем, у
    емоцији и
    емпатији („Олово“). Растакање вредносног система и хаотизација живота и незаустављиво тоњење у материјану таму,
    привиде,
    кад све бива поразно и шупље у свом саплићујућем ходу ка имати и само имати, а не и бити. Када сасвим изостаје
    унутрашњи
    вид, без којег је индивидуални живот само суварак на путу кратковеког постојања („Вид“).
</p>
<p>
    Град је посебан топос на песничкој мапи Јована Зивлака. Постоји и кад није именован; његово присуство се осећа по
    свему
    што је узроковао и као урбану логику, језик и модалитете понашања наметнуо савременом човеку, а који нису могли бити
    мимоиђени у певању песника. У том смислу и унутрашња перцепција града у Зивлаковој поезији, на антрополошком плану,
    и
    није могла бити позитивна. Град је поразна слика људске оголелости и дезинтегрисаности урбане свести. Стециште или
    сабирилиште анонимних („без имена“), испоснелих, згужваних и малаксалих, изнутра обезличених судбина; станиште „без
    светих храмова“ и од усахлих врела изворног језика, па самим тим и без узвишеног смисла који би прожимао његову
    људску
    суштину. У њему као да ничег нема што би се могло унутрашњом лепотом спашавати. Све се посуновраћује у своју
    супротност:
    добро у зло, дубина у површност, обиље у оскудност, уз ројење света који хита у свој самозаборав („Пророчанство“,
    „Гвоздена вилица“).
</p>
<p>
    Стварност коју живимо је одвећ поновљива и заморна, и сам језик који је исказује је поновљив и заморан, и мисао која
    је
    презентује је заморна, али и глухоћа која се ослања на њих – све предуслов за царство „утварне лепоте“. Свеопшта
    корозија у коју се тоне („Глувоћа“). Нема хода ка висинама, идења у светлост, потраге за властитим идентитетом – на
    делу
    је безглаво самопорекнуће, ишчез душе; уместо брижности као индикативног аспекта у саодносима, завладала је
    равнодушност. Уместо узноса – хуљење уметности, идење за незнањем намножених балегара („Балегар“). Овде и мало
    објашњење, да не буде забуне. Зивлаков балегар ововремени је симбол за особит психолошки профил каквог има у свакој
    средини и систему. Он није архетипски симбол из староегипатске и античке културе, знак у коме је импулс душе за њен
    лет
    и духовну обнову бића. У обесвећеном језгру његове семантичности није оно што надвладава инерцију и постаје чувар
    светлости, скривене снаге у срцу. Укратко, није скарабеј, нити амулет као одливак сећања на оно што је био у митској
    представи древног човека. Зивлаков балегар је онај који долази из измета, из властите пустоши; он је нуспродукт
    времена,
    хулитељ свих узвишених аксиологија, апологет незнања и махераја, ништитељ врлина и сваке етичке стамености.
</p>
<p>
    Балегару је близак битанга. Он је заправо његов сабрат по свему што еманира и по чему се корени у савремености.
    Означитељ је одсуства примисли на љубав, презира беседе о љубави као једне од могућности подношљивијег трајања јер,
    у
    његовој когницији, „љубав меље и поништава“. А то и јесте поништење основног Божјег постулата јер „Бог се Љубав
    зове“.
    Изворности трајања, захваљујући овом профилу људског понашања, завладала је игра симулакрума и оног (а таквих је
    небројено) „који у чорбу баца мирођије“ и ствара нове улузије („Битанга“).
</p>
<p>
    Зивлак, између осталог, демистификује савремене митологизације као што су телефон, телевизија, новине, контрола и
    промена свести, таблоидности, драгсторска култура – све што укључује инструментализацију знања, свести и неукости,
    манипулаторе и манипулације, продавце магле, ловце на све што лети и „рибаре људских душа“ („Заклетва“, „Магарац“,
    „Ловац“).
</p>
<p>
    Као и Миодраг Павловић, само у већим сликама-ситуацијама, и кроз друкчију језичку конфигурацију и сасвим нов
    спроведени
    поступак, и Јован Зивлак развија своје виђење стварности, уз мислену подударност како више нема оних „карика“ које
    повезују и преко памћења држе знање; дух „заветина“ заувек умире; коровна обесвећеност цвета на простору празнине и
    пепелишту великих снова.
</p>
<h4>*</h4>
<p><b><i>У покушају општег разумевања Зивлакове поетике</i></b>. Можда је овде место да се подсетимо на мисао Миодрага
    Павловића о
    томе
    како „нема завршне, дефинитивне интерпретације, нема интерпретације која исцрпљује песнички текст“ или која може
    искључити остале, уз накнадно објашњење:</p>
</p>
<p>
    ... полазни песнички текст, где год га додирнемо, отвара се, почиње да цури, он се нуди анализи, вапи за тумачењем,
    нуди
    различите компликације у својој структури, истурује своје препреке. Од тих препрека и компликација у једном
    песничком
    тексту почиње процес сазнавања, односно тумачења“.
</p>
<p style="align-self: flex-end;">(Поетика модерног)</p></br>
<p>
    Од Дериде, па и самог песника, могли смо такође сазнати зашто. Управо у томе треба тражити и разлог што се овако
    обележеном поднасловљеношћу свесно иде у релативизам завршног размишљања о песничком делу. Конкретно разматрање може
    бити само једно од многих, које доста тога понавља, а понешто новог и дотиче, укључујући се тако у „симулације
    разумевања“ којих је било или ће их тек бити, јер природа структуре песничког дела у свој свеукупности неизоставно
    води
    у игру дотицања претходних писања и сталних дописивања.
</p>
<p>
    У досадашњем разматрању Зивлаковог дела задржали смо се на неколико (ауто)поетичких суштнна које настањују простор
    његовог песништва и бивају од релевантног значаја за разумевање његовог поезије. А сад о ономе што се намеће као
    општи
    утисак.
</p>
<p>
    Зивлакова поезија ослонац налази – о чему и сам песник говори – у искуству језика, у искуству културе, знању о
    митском и
    архетипалном, у непосредној искуствености/ доживљајности спољашњег света и субјективистичком покретљивом
    логоцентризму.
    Без ових свеукупних дамарања нема умножених и многосмислених Зивлакових песничких таложења и усмерења. Његова
    поезија
    памти – сва је од трагова дискретно уденутих реминисцентности везаних за многе суштине различитих изворности. Она,
    депатетизована и интелектуално брушена, сва од уједначених саодноса помећу вербалног и скривено значењског, нимало
    бучна, понорно а опет живо, саучествује у егзистенцијалном удесу бића. Непрекидно се отима и брани од многих
    скривених и
    подмукло присутних интенционалности; тражи максималну слободу и достојанство за себе јер је – сама по себи -
    слобода,
    сва у кретању, изван уске и монотоне линеарности на коју су нас деценијама навикавали. Сва од наговештавања и
    алузивно-симболичних токова, од отварања „врата“ нових смислова донетих у руху језичких маски (метафоре, параболе,
    алегорије, симболи) које воде у загонетност и дубину рефлексије, у стање на граници херметизма и благе отворености,
    тек
    да се укаже на значењске неодређености и могућности њиховог разумевања.
</p>
<p>
    Поезија овога песника покреће мноштво запитаности, удева нити неких интертекстуализованих мислености, али их не
    потенцира – оставља читаоцу да их знањем, слутњом препозна у понетој инфлуентној експанзији духа.
</p>
<p>
    Песма Јована Зивлака, уопште узев, не језгри се у смислу традиционалног кумулирања идеје, односно поентирања, већ
    настаје на омрежју неусиљено и равноправо заступљених знаковних јединица, са опализацијама које треба хватати сходно
    знању, искуствености и моћи спознавања, утолико више што нема устаљених симбола и понављање смислова на очекиваним
    местима. Значењске могућности се стога стално увећавају и у новим сликама или неочекиваним песничким изразима
    показују,
    идући до неухватљивости, чему и сам песник свесно тежи. Уосталом, зар не би речено: <i>несводивошћу да певам без
        одзива?</i>
</p>
<p>
    Слике у Зивлаковој поезији имају упориште у непосредно искуственом и стварносно-појединачном, али се у језику
    померају и
    у мисаоном конструкту завршавају, при чему увек остају могућност новог интелектуалног доживљаја у свести сваког
    другог
    тумача.
</p>
<p>
    Тако у Зивлаковој поезији наилазимо на непосредну доживљајност света (ситуације из детињства, породичног живота,
    слике
    свакодневља), али само као на полазни импулс који надилази приватност и прераста у фигурацију за универзално, за
    мисаоно
    вибрирање на дубљем нивоу.
</p>
<p>
    Песник о коме све време говоримо користи белеге / „честице“ неких митских представа, наслеђених симбола, адаптивно
    изведених и у новом језичком руху презентованих, па се стиче утисак да су први пут употребљени у контексту
    новопоетских
    изрицања (<i>троножац, чекрк, сова, сандале, балегар, гајде, ловац, рођење у штали, обретење, страшни суд</i> и др.)
    Овакве
    асимилације и преображавања песму воде у дубљу смисленост певања али и свежину песничке свести која изриче песму.
    Овде
    би могли да се подсетимо и на једну тврдњу Миодрага Павловића, утолико више што је тачна и кореспондира са природом
    песништва Јована Зивлака. У делу књиге <i>Дневник</i> пене, који носи наслов „Мит и поезија“, он тврди како „има
    песника који
    не употребљавају никакве одређене митолошке или митске слике, али кад они кажу: прозор, шума, планина, то има митске
    димензије – види се да су то делови који су постојали на митском нивоу“. Када читамо Зивлакову поезију, управо имамо
    тај
    осећај – митског буђења у језику, у ситуацијама подигнутих на горњи, помало заборављени ниво модерне свести.
</p>
<p>Можда се зато и чини (и превладава уверење поспаних духова) да је Зивлакова поезија затворена у језику, непрозирна и
    тешка у својој нарцисодности. Сјајноумни Павловић би имао само овај коментар:</p></br>
<p>Тешка уметност је увек нова. Уметност компликована, вишеслојна, вишесмислена.Оно што је од старе уметности остало
    тешко,
    остало је и модерно.
</p>
<p>
    Својом тежином, непрозирношћу, она је побуњена, антималограђанска, неконформистичка, неприлагодљива.
</p>
<p>
    Када је ово Павловић исписивао, можда је мислио на Дантеово песништво, Рембоово и Малармеово, а можда је потпору за
    своја расуђивања видео у делима Хелдерлина, Јејтса, Блејка, Витмена. Аутор пак овог есеја мисли на Лазу Костића,
    Настасијевића и Растка Петровића, на Бранка Миљковића, Васка Попу, на самог Миодрага Павловића и његовог такође, у
    песничком смислу, висококултивисаног следбеника Јована Зивлака. Јер и он се тежином певања брани од лаке
    разумљивости и
    песничке осредњости која обавезно иде с њом.
</p>
<p>
    ован Зивлак је у свему модеран песник, са знањем и памћењем, темељан и монолитан, од почетка стварања до данас. А таквих
    – мало је или их, у овом тренутку, скоро и нема, или пак – по таквом уметничком досегу, доследности и креативној
    уравнотежености – нису препознати.
</p>
</br>

</p>